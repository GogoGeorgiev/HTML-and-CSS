<html>
<head>
<title>Office</title>
</head>
<body>
<h2 align="center"><b>РИСКОВЕ ПРИ РАБОТА В ОФИС</b></h2>
<img src="p1_office.jpg" vspace="0px" hspace="20px" align="left">Офисите, които често са тесни, без вентилация и лошо осветление, са истински източник на опасности. Напрежението в работата също излага работещите на риск. Работата в офис понякога е свързана с наличие на дим, променливо работно време (работа на смени), напрежение, натоварване на очите. Често в офисите се поставя допълнително оборудване без да е съобразено това с хората, които го използват и без да се взима под внимание въздействието му върху шума, топлината или свободното място.  </img><br><br>
<p>Тесните пространства не само причиняват дискомфорт, но увеличават рисковите фактори за работещите в офис, тъй като те трябва да прескачат жици или да се блъскат в офис-оборудването. Пренаселеността е друг проблем, особено, когато офисът се помещава в неподходяща сграда. Дори специално построените за офиси сгради могат да бъдат пренаселени. За да бъдат избягнати злополуки и за да не се излага на риск здравето на работещите, е необходимо внимателно планиране.</p>
<p>Понякога офисите или офис-сградите са само част от работното пространство, свързани със строежи, въглищни мини, фабрики и болници. Работещите в офисите имат същите проблеми по охрана на труда като другите работници. В много офиси мерките за пожарна безопасност са лоши. Понякога пожарните изходи са заключени или непроходими; пожарогасителите са стари, а пожарните помпи липсват. Пренаселеността увеличава риска, защото при пожар напускането на помещенията е затруднено.</p>
<p>Обезопасяването на ел. оборудването в офисите е толкова важно, колкото и в заводите. Неизправното електрическо оборудване може да причини ел. удар и е пожароопасно. Електрическото оборудване трябва да се поддържа изправно и всеки опасен апарат да се отстранява от употреба. Само правоспособни ел. техници могат да контролират и отстраняват повредите в апаратурата. Много офиси са твърде студени, твърде горещи, изложени на течение или с недостатъчно въздух. Работещите в такива условия винаги се оплакват от отпадналост, постоянно главоболие, сухо гърло и кожни проблеми.</p>

</body>
</html>





